<div class="row">
	<div class="col-lg-12 col-md-12 col-sm-12 col-xs-12 pageTitleBox bg-primary">
		<div class="center-block"><h3 class="pageTitle">Про пласт</h3></div>
    </div>
</div>
<div class="col-sm-10 col-sm-offset-1" >
   <p>Пласт – українська скаутська організація. <a href="http://www.plast.org.ua/about/goal/">Метою Пласту</a> є сприяти всебічному, патріотичному вихованню та самовихованню української молоді на засадах християнської моралі. Будучи неполітичною і позаконфесійною організацією, Пласт виховує молодь на свідомих, відповідальних і повновартісних громадян місцевої, національної та світової спільноти, провідників суспільства.
   </p>
   <p>Пласт <a href="http://www.plast.org.ua/history/">був створений</a> у 1911 році, невдовзі після заснування скаутського руху Робертом Бейден-Пауелом в 1907 р., а вже 12 квітня 1912 року у Львові пластуни склали першу Пластову присягу. Серед засновників організації були д-р. Олександр Тисовський, Петро Франко (син Івана Франка) та Іван Чмола. В основі назви "Пласт" лежить відповідник англійського Scout (розвідник), взятий за прикладом пластунів - козаків-розвідників.
   </p>
   <div style="float: right"><img alt="Герб Пласту - тризуб, переплетений із трилистою лілеєю" src="http://www.plast.org.ua/images/site/lelia.gif" border="0" height="180" vspace="5" width="142"><br>
   	<div style="text-align: center;"><span style="font-weight: bold;">Герб Пласту</span></div>
   </div>
   <p>
   	<a href="http://www.plast.org.ua/about/ideology/emblem/">Гербом Пласту
   	</a> є трилиста квітка лілії - символ скаутського руху (відомий як Fleur-de-lis) - та тризуб, сплетені в одну гармонійну цілісність.
   </p>
   <p>Для досягнення виховних цілей Пласт застосовує 
   	<a href="http://www.plast.org.ua/about/method/method/">власну унікальну методу виховання
   	</a>
   	, основні принципи якої полягають у добровільності членства в організації, вихованні і навчанні через гру та працю, поступовій програмі занять і випробувань, гуртковій системі самоорганізації, заохоченні ініціативи і самоврядування, пізнанні природи і житті серед природи, підтримці спеціальних зацікавлень і здібностей дітей та молоді.
   </p>
   <p>На відміну від більшості скаутських організацій світу, де членство завершується із досягненням 25-ліття, членство в Пласті є пожиттєвим. Умовний віковий поділ передбачає 
   	<a href="http://www.plast.org.ua/about/method/agegroups/">4 вікові категорії
   </a>
   : новаки (6-12 років), юнаки (12-18 років), старші пластуни (18-35 років) та пластуні-сеніори (від 35 років). Виховна та адміністративна праця в Пласті здійснюється старшими пластунами та пластунами-сеніорами виключно на волонтерських засадах.
   </p>
   <p>Пласт в Україні об'єднує близько 6 тисяч членів різного віку і таким чином є найбільшою скаутською організацією України. На сьогодні 121 осередок Пласту діє у 22 областях України, Автономній республіці Крим, Києві і Севастополі. Пласт активно співпрацює з органами державної влади та громадськими організаціями, реалізуючи різноманітні соціальні та виховні програми.
   </p>
   <p>Протягом року Пласт в Україні проводить понад 100 виховних таборів різної спеціалізації: спортивні, морські, з повітроплавання, мистецькі, лижні, альпіністичні, археологічні, кінні, екологічні тощо. У таборах пластуни практично закріплюють знання і уміння, здобуті впродовж року на щотижневих заняттях. Серед найбільших заходів, котрі щороку проводяться Пластом на всеукраїнському рівні - інтелектуально-мистецький змаг Орликіада, фестиваль творчості День пластуна, спортивний змаг Спартакіада, 
   	<a href="http://www.vvm.plast.org.ua">передача Вифлеємського вогню
   	</a>
   місцевим громадам, змагання з пішого мандрівництва "Стежками героїв" та "Осінній рейд". На місцевому рівні осередками Пласту постійно реалізується безліч акцій соціально-культурного та виховного спрямування.
   </p>
   <p> Окрім України, Пласт офіційно існує у восьми країнах світу: Австралії, Аргентині, Великобританії, Канаді, Німеччині, Польщі, Словаччині та США. Пластові організації із усіх дев'яти країн об'єднані в 
   	<a href="http://www.plastscouting.org/">Конференцію українських пластових організацій
   	</a>
   	, на чолі світового пластового руху стоїть 
   	<a href="http://www.plast.org.ua/history/nachalni/info/">Начальний пластун
   	</a>.
   </p>
</div>
